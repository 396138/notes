De camera registreert een vast oppervlak, direct gelegen aan de J.M. van Hardeveldweg te Apeldoorn, waaronder de woning van aangeefster.

Linksonder in beeld bevindt zich een trottoir. Dit trottoir is gemaakt van klinkers. Het trottoir eindigt linksboven in beeld bij een aantal parkeerhavens. Het exacte aantal parkeerhavens is door de afstand tot de camera niet te bepalen.
Rechts naast de parkeerhavens bevindt zich een gebouw met een plat dak. De parkeervakken staan haaks op het gebouw. De functie van het gebouw is door de afstand niet te bepalen. 

Rechts in de camerabeelden bevinden zich woningen parallel aan het trottoir. Er zijn drie woningen waarneembaar. Deze woningen worden gescheiden door een portiek rechts van elke woning. De gevel van deze woningen is opgetrokken uit donkerbruine bakstenen. 
In elke gevel bevindt zich op de begane grond een raampartij die bestaat uit vier delen. Van links naar rechts is het eerste deel een openslaand raam verdeeld in vier glazen vakken van gelijke grote. Het tweede deel is een groot vast raam van ongeveer anderhalve meter breed en anderhalve meter hoog. Daarnaast bevindt zich een blind raam. Uiterst rechts bevindt zich een smal raam. De kleur van de kozijnen is donkergrijs. De woning (woning nummer twee) onder in beeld is de woning van de aangeefster.

Voor elke woning bevindt zich vanaf de linkerhoek van de woning een stuk tuin van ongeveer vier meter. De tuin bevindt zich deels onder de raampartij. De tuin bestaat uit voornamelijk grond en bevat geen planten. 
Uiterst links in de tuin van woning nummer twee bevinden zich vijf grote rechthoekige betonnen tegels. De tegels zijn haaks tegen de gevel gepositioneerd en hebben een afmeting van ongeveer zestig bij dertig centimeter. 
Boven de meeste rechtse tegel bevindt zich een muurdoorvoer.
Ter hoogte van het geblindeerde raam bevindt zich in de tuin een vierkant betonnen voorwerp met in het midden een vierkante uitsparing. Dit voorwerp bevindt zich ongeveer dertig centimeter van de gevel en heeft een afmeting van ongeveer zestig bij zestig centimeter.

Rechts op de voorgevel bij nummer twee is een donkerblauw straatnaambord bevestigd ter hoogte van de bovenkant van de raampartij. Op het straatnaambord staat “J.M. van Hardeveldweg”.

Aan de rechterzijde van elke woning bevindt zich een portiek. In de portiek van nummer twee bevindt zich aan de linkerzijde een donkergrijze deur die toegang geeft tot de woning. Voor de deur bevindt zich een donkerkleurige deurmat. 
Links naast de deur van nummer twee zien wij een wit bordje met het huisnummer “2”. Rechts naast de deur bevindt zich een raam. Onder het huisnummer bevindt zich een deurbel

Op de eerste verdieping bevinden zich twee raampartijen. Voor de linker raampartij is een ijzeren hekwerk bevestigd. Boven de portiek bevindt zich een balkon met een ijzeren hekwerk.

Onder in het midden van de camerabeelden bevindt zich een rode paal met een witte markering. 
